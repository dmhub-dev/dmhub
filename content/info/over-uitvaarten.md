---
title: Informatie over uitvaarten
links:
  - title: Lees ook de volgende onderwerpen
    slug: /info/over-uitvaarten
  - title: Een komend overlijden
    slug: /info/komend-overlijden
  - title: Wat doet een uitvaartverzorger
    slug: /info/wat-doet-een-uitvartverzorger
  - title: Een uitvaart regelen
    slug: /info/een-uitvaart-regelen
  - title: Rouw en rouwverwerking
    slug: /info/rouw-en-rouwverwerkerking
---

Wanneer u te maken krijgt met een naderend overlijden in uw omgeving, dan kunt u vooraf veel zorgen wegnemen. In deze checklist vindt u tips die u hierbij kunnen helpen.

**Praat met uw dierbare over de laatste levensfase**  
De meeste mensen praten niet graag over de dood of de laatste levensfase, laat staan als het om henzelf gaat. Toch is het belangrijk om de laatste levensfase bespreekbaar te maken met uw dierbare. Dit kan veel rust en houvast bieden in deze moeilijke periode. Kies hiervoor een rustig moment en probeer niet te veel in één keer te bespreken.

Zorgwensen vastleggen  
Bespreek met uw dierbare en de behandelend arts onder welke omstandigheden medische handelingen wel of niet gewenst zijn. Denk aan keuzes omtrent het doorzetten of staken van behandeling, reanimatie, palliatieve sedatie en euthanasie. Uw dierbare kan deze keuzes vastleggen in een wilsverklaring en een vertegenwoordiger aanwijzen die mag beslissen als hij of zij dit zelf niet meer kan.

Plek van overlijden bepalen  
Uw dierbare bepaalt zelf op welke plek de laatste levensfase wordt doorgebracht, en bepaalt daarmee ook de plek van overlijden. Dat kan thuis zijn, maar ook in een hospice, verpleeghuis of ziekenhuis. Kies een plek waar uw dierbare zich prettig voelt en betrek hierin ook andere naasten en zorgverleners.

Donorregistratie  
Heeft uw dierbare wensen omtrent orgaan- en weefseldonatie geregistreerd in het Donorregister en weet u wat de wensen zijn? De keuze in het Donorregister is leidend. Zonder registratie komt de beslissing over donatie automatisch bij de nabestaanden te liggen.

**Bespreek uitvaartwensen**  
Het tijdig bespreken en vooraf vastleggen van uitvaartwensen van uw dierbare biedt later veel houvast. Er komt veel op u af bij het regelen van de uitvaart. Als belangrijke keuzes vooraf al gemaakt zijn komt u niet voor verrassingen of onverwachte vragen te staan.

Bespreek uitvaartwensen  
Heeft uw dierbare een specifieke voorkeur voor begraven of cremeren, de locatie van opbaring en uitvaart, en hoe de uitvaart verder moet worden ingevuld? Maak dit tijdig bespreekbaar en schrijf de uitvaartwensen op.

Budget voor de uitvaart bepalen  
Heeft uw dierbare een uitvaartverzekering? Ga dan alvast na wat de hoogte van de uitkering is. Het kan ook zijn dat uw dierbare geld opzij heeft gelegd voor de uitvaart. Nabestaanden zijn wettelijk verplicht zorg te dragen voor de uitvaartkosten, dus het is goed om op voorhand te weten waar u aan toe bent.

_TIP_: De keuze voor een uitvaartverzorger is altijd vrij, ongeacht waar u verzekerd bent. Ook als er sprake is van een naturapolis. De meeste verzekeraars verzorgen ook uitvaarten, maar u bent zeker niet verplicht.

Een uitvaartverzorger zoeken  
Door alvast de uitvaart voor te bespreken met een uitvaartverzorger, krijgt u een goed beeld van wat er mogelijk is op basis van uw wensen en budget.

_TIP_: Op de website van myFunus vindt u een volledig overzicht van uitvaartverzorgers in uw buurt, kunt u eenvoudig vergelijken en direct kosteloos een aanvraag doen voor een voorbespreking.

Uitvaartwensen vastleggen  
Dit kan eenvoudig in een wilsbeschikking: een persoonlijk document waarin de wensen schriftelijk zijn vastgelegd.

Wensen omtrent nalatenschap vastleggen  
Als uw dierbare naast uitvaartwensen ook wensen omtrent nalatenschap van bezittingen wil vastleggen, dan is een notarieel testament vereist.

**Verzamel belangrijke documenten**  
Voor het regelen van de uitvaart heeft u een aantal belangrijke documenten en gegevens nodig van uw dierbare. Het is handig om deze documenten te verzamelen en te bewaren op een centrale plek. Dit helpt niet alleen bij het regelen van de uitvaart, maar komt ook daarna van pas.

Geldig identiteitsbewijs en/of trouwboekje  
Dit is nodig voor het opstellen van de verklaring van overlijden door een arts en het verzorgen van de aangifte van overlijden bij de gemeente.

Adressenlijst  
Een actuele adressenlijst komt goed van pas om de rouwkaarten te versturen.

Vastgelegde uitvaartwensen  
Indien de uitvaartwensen van uw dierbaren zijn vastgelegd, kunt u deze overhandigen aan de uitvaartverzorger.

Polis van de uitvaartverzekering  
Met de polis kan de uitvaartverzorger voor u regelen dat de uitkering plaatsvindt.

Overige gegevens en documenten  
Ook na de uitvaart moet er nog veel worden geregeld en afgehandeld. Het helpt daarbij om bepaalde documenten en gegevens van uw dierbare op een centrale plek te bewaren. Denk hierbij aan verzekeringspolissen, abonnementen en lidmaatschappen, financiële gegevens inloggegevens van online accounts, wilsbeschikking en testament.

**Bij overlijden**  
Wanneer uw dierbare overlijdt moet er in korte tijd veel worden geregeld. Met het doorlopen van deze checklist heeft u het belangrijkste voorwerk al gedaan. Bij overlijden zijn de volgende zaken belangrijk.

Bewaar uw rust en houdt familieberaad  
Het allerbelangrijkste is dat u uw rust bewaart. Het is erg moeilijk om een dierbare te verliezen. Er is geen reden tot haast, omdat er meer dan genoeg tijd is om alles te regelen. Ga rustig bij uw dierbare zitten, houdt familieberaad en laat uw emoties de vrije loop, alvorens u overgaat tot het ondernemen van actie.

Informeer de huisarts  
Bij een overlijden thuis belt u de huisarts. Bij overlijden in het ziekenhuis of verpleeghuis zal de dienstdoende arts automatisch geïnformeerd worden. De arts stelt een verklaring van overlijden op.

Neem contact op met de uitvaartverzorger  
De uitvaartverzorger zal na een overlijden zo snel mogelijk bij u langskomen. De laatste verzorging en opbaring van uw dierbare is doorgaans de eerste stap. Vervolgens zal de uitvaartverzorger met u in gesprek gaan om samen de locatie en tijdstip van de uitvaartdienst te bepalen. Zodra dit bevestigd is kunnen de rouwkaarten gemaakt en verzonden worden. Daarna kunt u in alle rust de verdere invulling gaan geven aan de uitvaart.
