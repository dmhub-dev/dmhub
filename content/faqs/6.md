---
title: Wat te doen bij overlijden?
type: consumer
---

Er komt van alles op u af als u een dierbare verliest. In een emotioneel zware tijd moet u allerlei praktische zaken regelen en belangrijke keuzes maken. Terwijl rouwverwerking centraal zou moeten staan. Precies om die reden kunt u als nabestaande voor een uitvaartverzorger kiezen. Hij of zij begeleidt u bij alle zaken die geregeld moeten worden. Daarnaast geeft de uitvaartverzorger aan welke keuzes u wanneer moet maken en wat hiervoor de kosten zijn.

De eerste stap die nabestaanden moeten nemen is het overlijden melden. Zo zal de huisarts meteen een Verklaring van overlijden moeten invullen. Verder moet u aangifte bij de gemeente doen van het overlijden (met de overlijdensverklaring). De gemeente maakt vervolgens een Akte van overlijden op. Ook moet de uitvaart zo snel mogelijk geregeld worden. Het is in Nederland wettelijk verplicht om een overledene binnen zes werkdagen te cremeren of te begraven. Voor al deze zaken kunt u een beroep doen op de uitvaartverzorger. Daarom doet u er verstandig aan het overlijden ook meteen bij de uitvaartverzorger te melden.

Naast de praktische zaken zal de uitvaartverzorger u ook begeleiden bij het maken van keuzes. Als u de keuze voor cremeren, begraven of natuur begraven hebt gemaakt moet u bijvoorbeeld ook kiezen waar de opbaarlocatie zal zijn. Daarnaast moet er een keuze gemaakt worden over de rouwberichtgeving, de condoleance, de uitvaartceremonie zelf en eventuele catering. Een uitvaartverzorger kan u volledig ontzorgen en helpen de juiste keuzes te maken.
